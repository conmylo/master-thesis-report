\chapter{Εισαγωγή}
\label{chapter:intro}

Η ασφάλεια στη σύγχρονη εποχή έχει καταστεί μείζον ζήτημα, καθώς οι ψηφιακές υπηρεσίες, οι εφαρμογές και οι συσκευές που χρησιμοποιούμε σε καθημερινή βάση αποθηκεύουν και επεξεργάζονται σημαντικό όγκο προσωπικών, επαγγελματικών και ευαίσθητων δεδομένων. Από τις τραπεζικές συναλλαγές μέχρι τις επικοινωνίες και από την εργασία μέχρι την ψυχαγωγία, οι άνθρωποι στηρίζονται σε ψηφιακά μέσα που απαιτούν ασφαλή πρόσβαση και προστασία από κακόβουλες επιθέσεις. Ο αυξανόμενος κίνδυνος παραβίασης δεδομένων, απάτης και ψηφιακής κατασκοπείας, έχει ενισχύσει την ανάγκη για ισχυρά και αξιόπιστα μέτρα ασφάλειας στον κυβερνοχώρο.

Μία από τις σημαντικότερες παραμέτρους της ασφάλειας των πληροφοριών είναι η αυθεντικοποίηση, δηλαδή η διαδικασία ταυτοποίησης ενός χρήστη πριν του επιτραπεί η πρόσβαση σε έναν πόρο ή σε μια υπηρεσία. Οι παραδοσιακές μέθοδοι αυθεντικοποίησης περιλαμβάνουν συνήθως τη χρήση κωδικών πρόσβασης, προσωπικών αναγνωριστικών (PIN) ή βιομετρικών δεδομένων, όπως δακτυλικά αποτυπώματα και αναγνώριση προσώπου. Παρόλο που αυτές οι μέθοδοι αποτελούν αναπόσπαστο μέρος της ψηφιακής ασφάλειας, παρουσιάζουν ορισμένα προβλήματα και περιορισμούς. Οι κωδικοί πρόσβασης, για παράδειγμα, μπορεί να είναι εύκολο να υποκλαπούν μέσω επιθέσεων phishing, ενώ οι χρήστες συχνά δυσκολεύονται να θυμούνται πολλούς και διαφορετικούς κωδικούς για κάθε πλατφόρμα. Επιπλέον, οι βιομετρικές μέθοδοι, παρότι είναι ισχυρότερες από τους κωδικούς πρόσβασης, ενδέχεται να μην είναι πάντοτε πρακτικές και δεν αναιρούν το γεγονός πως η εκάστοτε ψηφιακή υπηρεσία παραμένει εκτεθειμένη μετά από την πρώτη και μοναδική φορά αυθεντικοποίησης του χρήστη (one-time authentication).

Στις μέρες μας, μεγάλος όγκος πληροφορίας ανταλλάσσεται μέσω κειμένου, είτε με τη μορφή συνομιλιών (chats) και μηνυμάτων  ηλεκτρονικού ταχυδρομίου (emails), είτε μέσω αναρτήσεων σε μέσα κοινωνικής δικτύωσης. Αυτή η τάση φανερώνει τη σημασία της ανάλυσης του γραπτού λόγου στη κατανόηση της αλληλεπίδρασης μεταξύ χρηστών και συστημάτων. Ταυτόχρονα, οι επιθέσεις με τη χρήση bots, ψεύτικων προφίλ και τεχνικών όπως deepfake εντείνονται διαρκώς, αναδεικνύοντας την ανάγκη για πιο εξελιγμένα συστήματα αυθεντικοποίησης. Μια τέτοια νέα προσέγγιση θα πρέπει επομένως να ενσωματώνει γλωσσικά χαρακτηριστικά, ικανά να προσδιορίσουν τον χρήστη και να τον ταυτοποιήσουν με ασφάλεια.

Με τη ραγδαία ανάπτυξη της τεχνολογίας και την αυξημένη εξάρτηση από ψηφιακά μέσα, τα συστήματα αυθεντικοποίησης γίνονται ολοένα και πιο περίπλοκα. Οι απαιτήσεις ασφαλείας αυξάνονται, ενώ ταυτόχρονα υπάρχει η ανάγκη για μεθόδους που είναι εύχρηστες και δεν απαιτούν συνεχή παρέμβαση από τους χρήστες. Αυτή η ανάγκη καθοδηγεί την έρευνα για νέες, πιο δυναμικές και ευέλικτες μεθόδους ταυτοποίησης, οι οποίες θα μπορούν να προσαρμοστούν στις απαιτήσεις των σύγχρονων ψηφιακών εφαρμογών και στις αυξημένες απαιτήσεις ασφαλείας του σημερινού διαδικτυακού περιβάλλοντος.

Τα τελευταία χρόνια, η Μηχανική Μάθηση και η Επεξεργασία Φυσικής Γλώσσας (Natural Language Processing - NLP) έχουν αρχίσει να παίζουν καθοριστικό ρόλο στην ανάπτυξη συστημάτων ασφάλειας και ταυτοποίησης. Η Μηχανική Μάθηση επιτρέπει τη δημιουργία έξυπνων συστημάτων που μπορούν να εκπαιδεύονται και να αναγνωρίζουν πρότυπα και συμπεριφορές, ενώ οι τεχνικές NLP προσφέρουν την ικανότητα ανάλυσης και επεξεργασίας του γραπτού λόγου, δημιουργώντας νέες δυνατότητες για την ανίχνευση μοναδικών χαρακτηριστικών σε επίπεδο χρήστη. Αυτά τα εργαλεία επιτρέπουν τη δημιουργία εξατομικευμένων προφίλ, τα οποία βασίζονται σε χαρακτηριστικά όπως η γλωσσική συμπεριφορά και το στυλ γραφής του χρήστη.

Η ανάγκη για ισχυρά συστήματα ασφάλειας έχει δημιουργήσει τις προϋποθέσεις για νέες μορφές αυθεντικοποίησης, οι οποίες συνδυάζουν την ευελιξία και τη διακριτική λειτουργία με την ισχυρή ασφάλεια. Το προτεινόμενο σύστημα στην εργασία αυτή αξιοποιεί αυτές τις εξελίξεις στην τεχνολογία και ενσωματώνει μεθόδους που βασίζονται στη μηχανική μάθηση και την επεξεργασία φυσικής γλώσσας, ώστε να δημιουργήσει ένα ισχυρό πλαίσιο για την ταυτοποίηση των χρηστών.



\input{./chapters/chapter1_intro/section1_description.tex}
\input{./chapters/chapter1_intro/section2_contribution.tex}
\input{./chapters/chapter1_intro/section3_layout.tex}
